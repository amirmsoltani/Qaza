مواد لازم بریانی
گوشت گوسفندی	۵۰۰ گرم
پیاز	۲ عدد
جگر سفید	۱۰۰ گرم
دنبه	۵۰ گرم
نعناع خشک	۱ قاشق چایخوری
دارچین	۱ قاشق چایخوری
زعفران دم کرده	۱ قاشق چایخوری
مغز گردو	برای تزیین
خلال پسته	برای تزیین
خلال بادام	برای تزیین
روغن مایع	به اندازه کافی
فلفل سیاه	به اندازه کافی
نمک	به اندازه کافی
-----------------------------------------------------------------------------------------------------------
دستور پخت و طرز تهیه
ابتدا یک قابلمه مناسب انتخاب می کنیم و ۴ لیوان آب ولرم درونش می ریزیم. در ادامه گوشت سردست گوسفندی را به همراه دنبه ، ۲ قاشق غذاخوری روغن مایع و یکی از پیازها به قابلمه اضافه می کنیم و قابلمه را روی حرارت قرار می دهیم.

اجازه می دهیم گوشت گوسفندی با حرارت ملایم بپزد و زمانی که گوشت کاملا پخت و مقداری از آب گوشت داخل قابلمه باقیمانده بود ، قابلمه را از روی حرارت بر می داریم. آب گوشت را کنار می گذاریم و گوشت را به همراه دنبه چرخ می کنیم.

زعفران دم کرده را به همراه نعناع خشک و مقداری نمک و فلفل سیاه به گوشت اضافه می کنیم و مجددا گوشت را یک بار دیگر چرخ می کنیم. در همین حین جگر سفید را به همراه ۲ لیوان آب داخل یک قابلمه دیگر می ریزیم.

پیاز باقیمانده را به صورت نگینی خرد می کنیم و به همراه نمک ، فلفل سیاه و ۲ قاشق غذاخوری روغن مایع به قابلمه حاوی جگر سفید اضافه می کنیم. قابلمه را روی حرارت قرار می دهیم و حرارت زیرش را به صورت ملایم قرار می دهیم تا مواد کاملا بپزند.
پس از تبخیر شدن آب داخل قابلمه ، پیاز و جگر سفید را کمی تفت می دهیم و قابلمه را از روی حرارت بر می داریم. پس از این کار اجازه می دهیم مخلوط پیاز و جگر سفید کمی سرد شوند سپس آنها را چرخ می کنیم و کنار می گذاریم.

مخلوط گوشت و دنبه را به شکل همبرگر حالت می دهیم و روی آن کمی دارچین می پاشیم. یک تابه مناسب را با روغن مایع کمی چرب می کنیم و بریانی ها را درون تابه سرخ می کنیم. پس از اینکه سمت زیرین بریانی سرخ شد آنرا بر می گردانیم تا سمت دیگرش نیز سرخ شود.

پس از اینکه بریانی آماده شد مقداری آب گوشت روی نان می ریزیم و بریانی را روی نان قرار می دهیم. مخلوط چرخ شده جگر سفید و پیاز را به همراه خلال بادام ، خلال پسته و مغز بادام برای تزیین بریانی استفاده می کنیم و غذا را سرو می کنیم.


